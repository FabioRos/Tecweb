Il ruolo dei numeri nella musica di J.S.Bach

    Stampa	
    Email	

Dettagli
    Categoria: Cultura e spettacolo	
    Pubblicato Martedì, 07 Giugno 2011 20:54 
    Scritto da Christian Accogli 
    Visite: 1082 

inShare

SocButtons plugin

I collegamenti tra matematica e musica sono stretti ed articolati.

La musica nel medioevo apparteneva al Quadrivium (letteralmente quattro vie) insieme all’aritmetica, alla geometria  ed all’astronomia che disciplinavano l’ambito matematico.

Nel 1738 un allievo del sommo compositore tedesco Lorenz Mizler fondò una società con lo scopo di dimostrare i legami tra matematica e musica. Per l'ammissione bisognava produrre una composizione musicale di natura matematica  e presentare un ritratto.

Nove anni dopo Bach entrò nell' Associazione (XIV membro) e produsse le Variazioni canoniche sul tema "Vom Himmel Hoch da komm ich er" (Vengo dall’alto dei Cieli) insieme al ritratto ad olio dipinto da Elias Gottlob Haussmann.

 
Non mi dilungo nella spiegazione storico-musicologica inerente la letteratura musicale sopra citata in quanto sono stati prodotti numerosi studi specifici a riguardo, ma scelgo di soffermarmi  sull’uso della gematria, ossia il metodo per decifrare il nome da un numero attraverso l’addizione dei valori numerici delle lettere. La trascrizione di  lettere collegate al loro ruolo numerico, o al loro posto nell’alfabeto, è stata a lungo praticata nei secoli.

 

Sant’Agostino, nel suo De Doctrina Christiana, scrive: «Ignorare o sottovalutare il significato mistico dei numeri significa precludersi la comprensione di un’infinità di nozioni contenute, in forma di raffigurazioni, nella Scrittura. Uno spirito nobile non rinuncerà facilmente a cogliere il significato e la ragione dei quaranta giorni di digiuno di Mosé, di Elia e di Nostro Signore. E la chiave di questo mistero si trova unicamente riflettendo sul numero espresso».

Utilizziamo questa griglia per un’immediata visualizzazione degli elementi:

A
	

B
	

C
	

D
	

E
	

F
	

G
	

H
	

I
	

J
	

K
	

L
	

M
	

N
	

O
	

P
	

Q
	

R
	

S
	

T
	

U
	

V
	

W
	

X
	

Y
	

Z

1
	

2
	

3
	

4
	

5
	

6
	

7
	

8
	

9
	

10
	

11
	

12
	

13
	

14
	

15
	

16
	

17
	

18
	

19
	

20
	

21
	

22
	

23
	

24
	

25
	

26

 

Nel sito www.sectioaura.com sono presenti le comparazioni tra la letteratura bachiana ed il significato dei numeri in relazione alla produzione del compositore:

1.   Dio, l’Unità. Per gli ebrei, “Dio è uno“.

2.   L’Uomo, “nato da Dio, il vero Uno“ (J.J. Schmidt, Der biblische Mathematicus). La vita terrena si compone di dualismi: Dio e l’Uomo, Cielo e Terra, Bene e Male, giorno e notte, anima e corpo, uomo e donna, destra e sinistra...

3.    La Trinità, Dio. L’unità composta di due parti: Passato, Presente, Futuro; Inizio, Centro e Fine. Morte e Risurrezione : Cristo giace 3 notti nel sepolcro, per risorgere il Terzo giorno; nella terza ora del giorno (Hora Nona) Cristo è condannato a morte. Secondo la tradizione medievale, alla stessa ora Dio crea Adamo : il sacrificio di Cristo per la Redenzione dell‘Uomo.

4.    La Terra, il Mondo (gli elementi, le stagioni, i punti cardinali). Per i cristiani, i quattro evangelisti e le quattro fasi della vita terrena di Cristo : Incarnazione, Passione, Risurrezione, Ascensione. La Croce.

5.    Satana, il Male. Secondo Werckmeister, “numero degli spiriti malvagi“. Secondo altre tradizioni, l’Uomo: la testa, le due braccia e le due gambe corrispondono ad un pentagramma, così come cinque erano i pianeti conosciuti nel Medioevo: Giove, Mercurio, Saturno, Venere, Marte. Le ferite di Cristo.

6.    La Creazione. Per  S. Agostino, Dio creò il Mondo in sei giorni (Hexameron), poiché il 6 è un numero perfetto: esso è infatti insieme somma e prodotto delle sue componenti (1,2,3). Nel Wir glauben BWV 680 di Bach (Crediamo tutti in un solo Dio, creatore...) l’ostinato del pedale si estende lungo tutta l’ottava (8=totalità), e si ripete per sei volte.

7.    Per la cultura cristiana ed ebraica, a causa del continuo apparire di questa cifra nella Bibbia, numero sacro per eccellenza.  La fusione di Dio (3) con l’Uomo (4): nelle 7 invocazioni del Padre Nostro, 3 si riferiscono all’eternità, 4 alla vita terrena. Lo Spirito Santo: i 7 Doni, il Settimo Giorno consacrato a Dio.

8.    Perfezione e Vita eterna. L’Ottavo Giorno: per S. Agostino, al Sabbat segue il Giorno del  Signore, “senza inizio e senza fine“. Graficamente, le due linee simboleggiano intersecandosi il passaggio dalla vita terrena a quella spirituale. In musica, l’ottava (Diapason) comprende non a caso tutti i suoni disponibili nel nostro sistema.

9.    In quanto 3x3, simbolo trinitario.

10.   La Legge, i comandamenti, a loro volta suddivisi in 3 (rivolti a Dio) e 7 (rivolti al Prossimo). Il 7 in questo caso allude all’Uomo, fatto di corpo (4) e anima (3). Il preludio sopra “Dies sind die heilgen zehn Gebot“ BWV 678 è in tempo 6/4 (=10), e Bach raddoppia le cinque frasi del corale presentandole in canone.

11.  Il Peccato, per S. Agostino il “soverchiamento della Legge“. Gli Apostoli dopo il tradimento di Giuda: cfr. “Herr, bin ich“ (Signore sono io?) esclamato dagli Apostoli per undici volte nella Passione secondo Giovanni di Bach (pochi sanno che Heinrich Schütz, nella sua Johannes Passion, fece esattamente lo stesso).

12.   La Chiesa, gli Apostoli, le 12 porte della Città Celeste. Per S.Gregorio Magno simbolo della Chiesa in quanto Dio Trinitario che si manifesta al mondo (3x4).

Vi sono inoltre numeri che nella Bibbia rivestono un valore particolare:

24. I Saggi che nella Gerusalemme Celeste si raccolgono di fronte al trono, in contemplazione eterna.

33. Gli anni di Cristo.

40.  Penitenza : quarant’anni trascorse il popolo d‘Israele nel deserto,  per 40 giorni Mosè e Cristo digiunano nel deserto. La battuta 40 del Vater Unser BWV 682 è l’unica in tutto il pezzo (91 batt.) dove il pedale tace.

46. Simbolo del Tempio, eretto in 46 anni.

77. L’ Incarnazione di Cristo, settantasettesimo discendente di Adamo (Luca, 3, 23).

144. I centoquarantaquattro eletti, destinati alla Città Eterna.

Tra le fonti vicine a Bach va citato il trattato Cabbalologia di Johannes Henningius, stampato a Lipsia nel 1683. Attraverso la gematria, Bach ricorrerebbe con frequenza a determinate cifre cariche di significato. Ludwig Prautzsch così le elenca:

14. BACH

29. J.S.B, anche SDG (Soli Deo Gloria)

41. J.S. BACH

43. CREDO

47. HERR (Signore)

48. INRI

53. SOHN (Figlio, di Dio)

59. GLORIA, GOTT (Dio)

61. ISRAEL

70. JESUS

71. KRIPPE (Presepio)

73. ZEBAOTH

75. BETHLEHEM

83. IMMANUEL

112. CHRISTUS

158. JOHANN SEBASTIAN BACH

Il premio nobel Albert Schweitzer,  medico ed organista, scrive: «I più insigni rappresentanti della vera arte descrittiva sono per le arti figurative Michelangelo, per la musica Bach.

L'autore delle Cantate e delle Passioni era un poeta, anche se non si sapeva esprimere con eleganza, e se il suo gusto non era più raffinato di quello dei suoi contemporanei, come si vede dal fatto che tanto gli piacevano i libretti di Picander. Egli era un poeta nell'animo e, quando esaminava un testo, cercava soprattutto di metterne in luce la poesia.

La lingua musicale di Bach è la più plastica e precisa che possa esistere perché ha radici e derivazioni proprio come qualsiasi lingua parlata. Nelle sue opere si trova tutta una serie di temi elementari nati da immagini visive, ognuno dei quali dà origine ad una famiglia di temi leggermente diversi a seconda delle diverse sfumature dell'idea che egli vuol tradurre in musica. Spesso la stessa radice appare così in venti o venticinque varianti diverse poiché Bach, per esprimere un'idea, ritorna sempre alla corrispondente formula fondamentale. Egli può esprimere così ogni idea con sorprendente evidenza  e, specialmente per la descrizione del dolore e della gioia, la sua musica ha una tale varietà di sfumature che non si trova presso nessun altro musicista. Quando ci si sia bene impadroniti degli elementi del suo linguaggio, anche le composizioni prive di testo letterario, come i preludi e le fughe del Wohltemperierte Klavier, diventano in un certo senso parlanti, ed esprimono anch'esse delle idee concrete».

Nella prima fuga del Wohltemperierte Klavier BWV 846, il tema viene ripetuto per quattordici  volte (la somma di B+A+C+H), autografo musicale del genio tedesco che identifica il suo nome in musica. Successivamente Bach procede alla composizione degli altri ventitre Preludi e Fughe, strutturati  in diverse tonalità con lo scopo di  ricoprire l’intera gamma tonale.