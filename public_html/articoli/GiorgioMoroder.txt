Giorgio Moroder “La mia storia infinita
dall’Oscar ai Daft Punk”

Il padre della dance: “Ho lasciato l’avanguardia perché credo
nella musica popolare. La melodia? Noi italiani i migliori”



«My name is Giovanni Giorgio but everybody calls me Giorgio». Ospite di lusso nell’ultimo vendutissimo album dei Daft Punk, dove racconta la sua vita e la sua musica, Giorgio Moroder non canta, parla, tra intrecci di ritmi e sintetizzatori che si inseguono per quasi dieci minuti. Di origini altoatesine, Hansjörg Moroder è uno dei padri della dance: resterà nella storia per la diabolica combinazione di elettronica e sensualità di I Feel Love, sussurrata da Donna Summer, ma anche per i tre Oscar, i tre Grammy, i milioni di dischi venduti in tutto il mondo. «Mi chiamo Giovanni Giorgio, però tutti mi chiamano Giorgio», esordisce al telefono. Ha 73 anni ed è reduce da un forte mal di schiena che lo ha costretto ad annullare una serata. 

 

Non era in pensione?  

«Mi ero allontanato dalla musica, facevo altro, giravo il mondo. Poi mi hanno chiamato i Daft Punk ed è ricominciato tutto». 

 

Li conosceva?  

«Sì, mi piace molto One More Time, un ottimo lavoro». 

 

E ora fa il deejay…  

«Ho iniziato per caso, ora è un nuovo lavoro: dopo Tokyo andrò ad Amsterdam, poi a casa a Los Angeles per un festival con Skrillex e Calvin Harris». 

 

Che per età sarebbero suoi nipoti…  

«Diciamo figli». 

 

Nel tempo era stato un po’ dimenticato, come affronta la ritrovata popolarità?  

«La cosa più bella è quando suono Flashdance o Love to Love You Baby: il pubblico è composto da giovanissimi, ma le conoscono anche se non erano nati quando sono state pubblicate. E adesso ricomincio a scrivere, due brani nuovi sono già pronti».  

 

Ci aspetta un disco?  

«Non so, per ora sto lavorando con una cantante di New York, poi ho ripreso un vecchio demo di Donna Summer e l’ho finito; ho anche finito un brano per un suo album di remix che esce fra un mese. A giorni incontrerò un regista famoso, vedremo...». 

 

Negli Anni 70 e 80 lei rappresentava il lato pop della musica elettronica, dall’altra parte c’erano nomi come Tangerine Dream, Brian Eno, Devo. Si è sentito mai tagliato fuori?  

«Nel 1975 avevo inciso un disco molto sperimentale. Allora facevo cose simili ai Kraftwerk, ma Einzelgänger non ha venduto per niente, e questo non mi ha spinto a continuare: ti impegni più volentieri se pensi che quello che fai potrebbe avere successo». 

 

Ma lei ha reso popolari idee dell’avanguardia…  

«I Feel love è stato il primo pezzo dance completamente sintetico e ha avuto un’influenza enorme, ha lanciato l’elettronica come musica da discoteca. Negli anni ho sentito diverse rielaborazioni, eppure per me l’originale rimane il migliore, rivoluzionario, mi pare che oggi manchi la voglia di provare nuove soluzioni». 

 

Ha sentito la versione di Madonna?  

«Sì, dal vivo a Los Angeles. Una buona interpretazione. Non è che poi sia un pezzo difficile da cantare…» 

 

E Avicii?  

«Ho cominciato a lavorare con lui e David Guetta ma loro per il momento sono sempre in giro a metter dischi, passano un sacco di tempo in aereo. Spero di andare in studio a fine estate». 

 

Com’è cambiato il suo lavoro con le nuove tecnologie?  

«Certo, ci sono i computer, ma la vera differenza rispetto a trent’anni fa è il processo: quasi mai un brano viene pubblicato come era stato concepito. Il compositore scrive otto battute, il cantante quattro, il risultato nasce da tanti compromessi. Io invece preparavo una canzone, Donna Summer o Cher la incidevano com’era». 

 

«Una volta che hai liberato la mente dal concetto di armonia e correttezza della musica, puoi fare quel che vuoi», racconta in Giorgio by Moroder. È per questo che ha sempre sperimentato?  

«Con le colonne sonore devi cambiare per forza: Fuga di mezzanotte era sullo stile di I Feel Love, Call me con i Blondie era un pezzo rock perché il film lo richiedeva, bisogna adattarsi all’idea del regista. I brani disco li facevo per me, ma poi per i film ci voleva una ballata come Take My Breath Away . E Notti Magiche con Nannini e Bennato per Italia 90 era un’esperienza ancora diversa, ogni volta che ho avuto la possibilità di fare cose nuove l’ho sfruttata». 

 

La collaborazione più curiosa?  

«Quella che non c’è stata. Era per Rambo III: Stallone voleva in chiusura un brano folk. Io l’ho scritto, sono andato a casa di Bob Dylan, una casa tutta in legno, lui ha ascoltato la canzone diverse volte, poi ha detto di no, credo per il tipo di film. Ma penso che la musica gli sia piaciuta». 

 

Con chi ha lavorato al meglio?  

«Mi sono trovato bene con quasi tutti. Donna Summer era un’amica, un’interprete straordinaria, una donna generosa. Bowie molto preparato, molto professionale. Con Freddie Mercury c’è stato qualche problema, gli inglesi sono come dire… bravissimo cantante e musicista, ma di carattere un po’ difficile».  

 

C’è qualcosa di tipicamente italiano nella sua musica? 

«La gente dice che sono bravo con le melodie. La melodia è per me un tratto assolutamente italiano, in questo siamo davvero i migliori del mondo».  

 

Claudio Abbado è stato da poco nominato senatore a vita per meriti artistici, se la prossima volta toccasse a lei?  

«Dal 2005 sono commendatore della Repubblica Italiana; essere senatore sarebbe un onore. Però sarebbe difficile essere in aula, da molti anni la mia vita e i miei affetti sono negli Stati uniti».  

 

E per un deejay set tornerebbe in Italia?  

«Per uno show importante, il mio ritorno è un grande evento (e qui ride, ndr.)».  

 