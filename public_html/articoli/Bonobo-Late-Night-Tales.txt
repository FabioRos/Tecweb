Come un’amore a distanza che, coltivato a lungo e bramato all’inverosimile, finalmente sfocia nel tanto agognato incontro 
definitivo, la trentatreesima uscita della collana LateNightTales rappresenta la congiunzione perfetta tra due entità 
fatte praticamente l’una per l’altra e che, sommandosi, scrivono un finale annunciato sin da quando Simon Green ha 
iniziato ad ottenere il successo che gli spetta. Praticamente da sempre, insomma.

Ne è passata di acqua sotto i ponti, infatti, da quando un acerbo Bonobo ci presentava “Animal Magic”, “Dial M For Monkey”
 (prima) e “Days To Come” (poi), lavori che lasciavano intravedere un talento tanto puro quanto strabordante e 
imprevedibile. La vera essenza di questo artista, tuttavia, è sempre stata lì sotto i nostri occhi e la sua capacità di 
emozionarci attravero la sua musica multicromatica hanno fatto sì che la sua figura diventasse uno dei punti di 
riferimento per chi ama sì l’elettronica, ma che non riesce a resistere al fascino di sonorità contaminate ed eterogenee.

Così eccoci pronti a fare nostra l’ultima compilation della serie LateNightTales, una raccolta che in poco più di 
settantaquattro minuti è in grado di far convivere quanto ha nutrito e formato l’anima del musicista inglese: soul, jazz, 
musica classica, pop, funk e rock; delicati pianoforti, fiati avvolgenti, bassi rotondi e voci calde – marchio di fabbrica
della sua escalation, se pensiamo alle sue collaborazioni con Bajka, Andreya Triana, Szjerdene e Erykah Badu nel corso 
degli anni e dei suoi album. E’ una compilation dolce che cammina con passo calmo e fermo, forte della convinzione che 
questo (proprio questo) sia il momento giusto per mettere a nudo quanto si nasconde dietro il suo autore. Un incarico 
figlio dei successi di “Black Sands” (centosessantamila copie son roba mica da ridere) e “The North Borders“, disco 
adulto ed equilibrato come solo i grandi album sanno essere. Un disco perfetto, quest’ultimo, talmente tanto da sembrare 
finto. Ma la musica di Bonobo – e la sua compilation ne è l’ennesima riprova – è fatta di carne e ossa come noi e si 
nutre delle emozioni che essa stessa è capace di trasmetterci e farci vivere.

Così non stupitevi se, mentre scivola tenue tra i colori dell’autunno che avanza e i riflessi del fuoco del camino e 
delle candele che avete acceso in salotto, sentirete “One Thing” (Peter And Kerry), “A Calf Born In Winter” (Khruangbin), 
“Down The Line” (Romare), il remix di Floating Points di “Wings” (The Invisible) o la voce di Nina Simone in “Baltimore”.

Approfittatene e fate l’amore, ve lo sta dicendo Bonobo. A modo suo.