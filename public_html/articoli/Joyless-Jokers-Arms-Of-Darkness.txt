I Joyless Jokers sono una band vicentina dedita al versante melodico del metallo della morte, il lato più orecchiabile e di facile assimilazione del genere che rese 
famose le band svedesi dei primi anni ‘90 grazie (soprattutto) alle lezioni impartite da Michael Amott in quel gioiello che risponde al nome di Heartwork. Lezioni di 
melodia, lezioni di stile, lezioni che gruppi come i Children Of Bodom e gli stessi fratelli Amott negli Arch Enemy hanno portato alla massima gloria negli ultimi 
tempi. Cosa dunque ha da dirci una giovane band italiana a tal proposito nel 2010? Che il death melodico è un genere tanto facile da ascoltare quanto difficile è 
comporlo come i maestri hanno insegnato. 

I fratelli Giardello e soci dimostrano in questo EP di avere tutte le carte in tavola per dire la loro in materia. Arms Of Darkness si apre dopo un breve intro con 
Black Light e subito ci si accorge di avere chiaramente a che fare con il modus operandi consolidato e convincente delle band sopracitate. Le scale melodiche proposte 
dalle sei corde di Rudy e Michele attaccano l’ascoltatore con un riffing minimale e mirato, senza fronzoli di sorta né tecnicismi fuoriluogo: concentrandosi su poche 
note di palm muting alternate a single notes a corda libera in sedicesimi i due chitarristi pongono le fondamenta di tutto il disco, mentre gli assoli di buona 
fattura vengono proposti nelle sezioni appositamente dedicate tra strofe e ritornelli. Dietro le pelli Matteo si destreggia in passaggi di doppiacassa dalla 
precisione chirurgica che seguono fedelmente le strutture delle canzoni regalandoci un tocco personale e mai banale grazie a battute con lo splash in controtempo, a 
rullate di tom in fade in, e a variazioni di tempo accattivanti che rendono sempre vario e tutt’altro che noioso il quattro quarti pressochè imperante dei Joyless 
Jokers. Il cantato di Thomas risulta uno dei punti di forza del gruppo: il growling trasporta l’ascoltatore tra le note delle strofe senza lasciargli un momento di 
tregua, forgia indelebilmente nella memoria chorus anthemici (di notevole efficacia quello di Chapter to Forgive) e caratterizza il suono della band come vero e 
proprio marchio di qualità. Gli interveniti di Jader alle tastiere, seppur sporadici, creano il giusto feeling dando alle composizioni quella sfumatura tanto cara ai 
fan dei Children Of Bodom (ascoltare l’intermezzo della title track per credere): come da copione lo strumento viene usato per supportare le melodie di base quando le 
chitarre diventano soliste, la voce nei chorus, e ogni tanto si cimenta in assoli nel complesso piacevoli (da ricordare il duetto con la sei corde in Back To Ashes). 
La produzione di Arms Of Darkness è di pregevole fattura: il sound è fedele a quello proposto dalla band in sede live, le distorsioni delle chitarre e la batteria 
risaltano senza coprire gli altri strumenti ma non v’è ombra di trigger, sintetizzazzioni alla voce o delle altre mille aberrazioni che vanno tanto di moda ai nostri 
tempi e che portano l’ascoltatore all’inevitabile delusione quando, ad un concerto, i conti non tornano. 

Ma veniamo alle critiche costruttive. L’EP in questione, in quanto debutto composto da cinque brani per la durata di ventidue minuti, risulta nel complesso 
convincente e di facile assimilazione. La critica maggiore che è possibile avanzare è, come spesso accade, rivolta al genere –più che alla band- che arranca sulle 
stesse idee e sullo stesso modus operandi da ormai quindici anni serbandoci ben poche novità. I Joyless Jokers, dal canto loro, dimostrano di aver colto la giusta 
attitudine ed un sound sicuramente al di sopra della media delle proposte odierne (soprattutto sul suolo italiano) e riusciranno senza ombra di dubbio a convincere 
gli amanti del death metal melodico. I vicentini pagano pegno ai fratelli Amott (nelle partiture di chitarra e batteria) ed ai colleghi del lago di Bodom (soprattutto 
per l’uso delle tastiere), ma non scivolano nel plagio né nell’emulazione, grazie ad una forte coesione tra i membri ed una personalità propria ed originale che si 
percepisce tra le note di questo Arms Of Darkness, ma che deve ancora farsi matura e svolge un ruolo secondario invece che essere la protagonista assoluta. Invito 
quindi i Joyless Jokers a rimboccarsi le maniche e proseguire su questo percorso: lasciando magari più spazio alle tastiere per creare atmosfere più intime e 
caratterizzanti, accellerando il metronomo e soprattutto eliminando completamente qualsiasi legame con i padri fondatori del genere per trovare la propria personale 
strada. Le qualità individuali non mancano e questo EP lo dimostra, ma il parricidio va fatto se si vuole emergere dall’anonimato e avere voce in capitolo negli anni 
a venire. 