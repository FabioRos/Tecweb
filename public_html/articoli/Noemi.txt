Noemi: "Sanremo, The Voice e un nuovo disco. Dopo Londra, sono pronta per rimettermi in gioco"

Sanremo, The Voice e il nuovo disco. Un anno intenso per la rossa Noemi, che in attesa di salire sul palco dell'Ariston ci parla di sé e dei suoi mille impegni.
Made in London, che uscirà il prossimo 20 febbraio, è il nuovo album di Noemi. Profuma senza dubbio di Inghilterra (il titolo è chiarissimo), ma contiene anche le due canzoni che saranno in gara a quella che è la massima festa nazional-popolare della musica italiana, il Festival di Sanremo. Una cosa non esclude l’altra, così come Sanremo non esclude l’impegno come coach a The Voice.

Pronta per tutti questi impegni?
Pronta a scalare questo K2!

Arrivi a Sanremo con due brani, Bagnati dal sole e Un uomo è un albero. Cosa ci racconti di queste canzoni?
Bagnati dal sole non è proprio un brano sanremese. È la prima canzone che ho presentato per la selezione del Festival, ed è stata subito presa. Un uomo è un albero è la riscossa degli ottoni e delle trombe dell’orchestra, penso che i musicisti si divertiranno a suonarla. Detto questo, io non faccio figli e figliastri, credo in entrambe le canzoni anche se sono molto diverse tra loro. Lo sono perché volevo che rappresentassero al meglio il mio lavoro.

Lavoro in cui troviamo una Noemi un po’ diversa dal solito…
Ho voluto assumermi la responsabilità di ogni scelta fatta per questo disco, senza scaricare le decisioni cruciali su altre persone. Ho scritto molti testi e musiche, fatto gli arrangiamenti, e ho avuto la possibilità di collaborare con grandi artisti che hanno fatto nascere questo album vario, che prende spunto da molti generi diversi che amo.

Ed è un disco nato a Londra. Come ti sei trovata a vivere lì?
Bene, perché in questa città c’è la musica che mi piace e che ascolto. E tornerò a Londra, ho solo aperto un piccolo spiraglio che voglio allargare. Continuerò a vivere lì perché voglio dare sempre più senso a questo mio percorso, sento il bisogno di andare avanti.

Dove vivi, di preciso?
A West London, vicino al fiume. Londra l'ho vissuta intensamente, ma è difficile conquistare i londinesi veri. La mia voce è piaciuta anche lì - cosa che mi ha sorpresa, non era affatto scontata. È stato un bel riconoscimento.

Passenger, scritta da Jamie Hartman (che ha collaborato anche con James Blunt), la canti in inglese…
Sono affezionata all'italiano, è difficile cantare in una lingua che non sia la tua e riuscire a restituire la stessa emotività. Sarebbe però bello se riuscissi a cantare un po’ di più in inglese. Nel caso di Passenger, ho provato a tradurre il testo, ma in italiano perdeva mordente. Parla di come siamo tutti al comando delle nostre vite, ma per una volta sarebbe bello essere solo dei passeggeri.

Un aneddoto particolare sulla nascita di questo album ce lo racconti?
Questo devo dirvelo. Ho scritto io il testo di Per cosa vivere, e l’ho fatto sullo stesso divano dove la fantastica Amy Winehouse scriveva i suoi testi, belli e anche molto coraggiosi. È stata una grande emozione.

Il disco, Sanremo, e anche "The Voice" dove torni come coach: qual è la molla che ti ha fatto accettare per la seconda edizione del talent?
Io credo che molti ragazzi che suonano nelle cantine possano dare una sferzata di novità al pop. Bisogna ascoltare senza preconcetti, e lo dico anche a me stessa. Ho scelto di rifare The Voice per dare un'opportunità a questi ragazzi.

Della prima edizione (quella dello scorso anno), però, non si è imposto nessun nome.
Veronica De Simone è in gara tra i giovani al Festival… uno su mille ce la fa, questa è una grande verità. The Voice può essere lo step di un percorso.

Non pensi che ci sia stato troppo buonismo la scorsa edizione?
È dura cantare davanti a delle poltrone che non si girano, e a me non andava di appesantire la situazione. Ho scelto di non infierire sulle mancanze di qualcuno: questo per me non è buonismo ma educazione.